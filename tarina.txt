Esseen kirjoittaminen on yksi opiskelijan tärkeimmistä taidoista. Esseen kirjoittaminen on siitä samanlainen taito kuin muutkin, että siinä kehittyy harjoittelemalla. Harjoittelun lisäksi toinen tapa parantaa omia esseitään on oppia esseen suunnittelusta ja kirjoittamisesta yleisellä tasolla. Tässä artikkelissa esittelen esseen kirjoittamisen tärkeimmät vaiheet yksinkertaisimmillaan. Näitä vaiheita kannattaa noudattaa, oli essee sitten mistä aiheesta tahansa ja vaikka se pitäisi kirjoittaa nopeasti kokeessa. 

Esseen kirjoittamiseen kuuluu kolme eri vaihetta:

Suunnittelu
Kirjoittaminen
Editointi
Suunnitteluvaihe
Aluksi kannattaa kirjata paperille (tai tietokoneen näytölle) kaikki asiat, mitä aiheesta tulee mieleen. Järjestyksellä ja asioiden loogisuudella ei vielä tässä kohtaa ole väliä, vaan ideana on kirjoittaa ylös kaikki palaset, joista sitten voi lähteä esseetä rakentamaan.

Jos essee täytyy kirjoittaa kokeessa, niin silloin esseen koko sisältö tulee omista tiedoistasi. Jos essee on tehtävä, jossa tarkoituksena on tehdä itse taustatutkimusta, aiheeseen perehtyminen kuuluu tietysti tähän vaiheeseen. Kun aivojen sisältö on oksennettu paperille, pitää suunnitella esseen rakenne: mitä aiot sanoa ja missä järjestyksessä. Yleensä essee koostuu lyhyestä johdannosta, itse asiasta (muista kappalejako!) ja lopuksi lyhyestä johtopäätöksestä tai tiivistelmästä. Äidinkielen esseissä tai muissa pohtivissa esseissä tulisi olla yksi teesi eli pääväite, jota erilaiset argumentit tukevat. Lukuaineiden (esim. biologia tai historia) ymmärrystä osoittavissa esseissä ei ole välttämättä tarpeen sisällyttää pohdintaa tai väitteitä, vaan tavoitteena on osoittaa opettajalle, että hallitset asian. Esseen tehtävänannosta saa yleensä hyvän käsityksen siitä, toivooko opettaja esseestä pohtivaa vai ei. Jos kokeessa on esim. tunti aikaa kirjoittaa essee, kannattaa suunnittelulle varata ainakin 10 minuuttia. Jos kokeessa on monta tehtävää, joista muutama on esseekysymyksiä, niin itse aloitan esseiden suunnittelun heti kokeen alussa. Hetken “brainstormin” jälkeen jätän esseet “hautumaan” ja alan tekemään muita tehtäviä. Monesti nimittäin käy niin, että muut tehtävät tehtyäni mieleeni nousee vielä muutama asia, joita en heti alussa muistanut. Ennen esseiden kirjoittamista varmistan vielä, että olen vastannut kaikkiin muihin tehtäviin. Näin voin hyvillä mielin omistautua esseiden kirjoittamiselle loppukokeen ajaksi.

Lue myös: Erilaiset tehtävätyypit ja vinkit niihin vastaamiseen kokeessa

Kirjoittamisvaihe
Mitä paremmin essee on etukäteen suunniteltu, sitä helpompaa ja nopeampaa esseen kirjoittaminen on. Jokaisella on oma kirjoitustyylinsä, eli jotkut kirjoittavat pidemmin ja toiset tiivistetymmin. Tärkeää esseissä on, että toisaalta kirjoittaa perusteellisesti ja osoittaa opettajalle osaavansa asian, mutta toisaalta välttää turhaa höttöä ja jaarittelua. Kannattaa muistaa, ettei esseen pituus ole itseisarvo: pitkäkin essee voi olla surkea ja lyhyt essee erinomainen. Jos kirjoitat esseetä koneella, niin sitä kannattaa hyödyntää: Jos jäät johonkin kohtaan jumiin, voit jättää sen kappaleen “hautumaan” jatkamalla seuraavaan aiheeseen. Muista lopussa kuitenkin palata takaisin kirjoittamaan kappale loppuun. Lisäksi tietokoneella tekstin editointi jälkikäteen on helppoa, joten tekstin kirjoittamisessa ei kannata liikaa kuluttaa aikaa täydellisten lauseiden luomiseen heti ensimmäisessä versiossa. Tärkeämpää on vain tuottaa nopeasti tekstiä, jota voi jälkikäteen editoida niin kauan, kun aikaa riittää.

Editointi
Editointi voidaan jakaa kahteen askeleeseen:

Ensin keskitytään esseen itse sisältöön. Tarkista, eteneekö essee loogisesti ja että onko asiat esitetty selvästi. Jos essee on tyypiltään pohtiva, löytyykö esseestä teesi ja sitä tukevia argumentteja? Jos esseen tarkoitus on osoittaa osaamistasi, oletko määritellyt keskeiset termit ja “opettanut” asian selkeästi? Lähtökohtaisesti essee tulisi kirjoittaa niin, että kuka tahansa yleissivistyksen omaava henkilö voi sen ymmärtää. Lopuksi hiotaan vielä kieliasu kuntoon. Editointi on esseen kirjoittamisen oleellinen askel, joka monilla kuitenkin unohtuu. Tunnin kokeessa editoinnille kannattaa varata aikaa ainakin kokeen viimeiset viisi minuuttia, ehkä jopa 10 minuuttia. Jos olet aiemmin kirjoittanut esseitä ilman suunnittelua tai editointia, niin ne vaiheet saattavat kuulostaa turhilta ja työläiltä. Saatat kuitenkin yllättyä, kuinka ne sekä helpottavat esseen kirjoittamista, että parantavat lopputulosta. 